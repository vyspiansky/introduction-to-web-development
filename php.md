# PHP

**PHP** — скриптова мова програмування, створена для генерації HTML-сторінок на стороні веб-сервера.

Мову програмування PHP вибирають з-поміж інших аналогічних мов через

* простоту в освоєнні,
* популярність серед програмістів,
* наявність величезної кількості готових рішень з відкритим кодом.

На РНР побудована переважна більшість сайтів в Інтернеті. РНР є основою дуже популярних систем управління контентом, на зразок, WordPress, Drupal тощо.

До недоліків PHP відносять те, що мова не підтримує Unicode на низькому рівні, а також те, що в ній присутньо багато розширень, які морально застарілі (напр., mysql).

## Від PHP «погано пахне»

В якості серверної мови програмування PHP — ненайгірший варіант. Кількість вакансій на сайтах пошуку роботи і рівень зарплат підтверджують це. Щоправда, за мовою PHP закріпилось амплуа мови, на якій пишуть поганий код, і взагалі програмісти, які її використовують, неперебірливі та в переважній більшості лайнокодери.

Як ви розумієте, не все так однозначно... Велике значення відіграє стек технологій, які ви оберете для розробки та ваш фаховий рівень підготовки.

Давайте трохи зупинимось на тому, чому мова PHP зажила такої слави.

На початках, коли Расмус Лердорф створив PHP, він просто кайфував від того, що зробив інструмент, який полегшує йому життя. Чи мав він тоді на меті зробити академічну правильну мову? Навряд.

Штука вийшла зручна, легка в освоєнні. Вивести щось у вікно браузера змогли люди, які поняття не мали в парадигмах програмування, шаблонах проектування тощо.

Низький поріг входження — це і величезний плюс для мови, і, з іншого боку, проблема. Так на світ з’явилось чимало коду, який робив, що мав робити, але був неправильно спроектований, кажуть, що такий код «погано пахне». (Ми з вами трохи далі приділимо увагу тому, як не допускати такого, та поки не про це.)

Але мова PHP і спільнота не стояли на місці. З часом мова розжилась об'єктно-орієнтованою моделлю, анонімними функціями, просторами імен (англ. namespace), трейтами (англ. trait) тощо.

Почали з’являтись фреймворки, які «насаджували» програмістам правильні підходи, стало модно дотримуватись певного стилю коду. А такі сайти як [phptherightway.com](http://www.phptherightway.com/) («Правильний шлях») дозволяють початківцям не наступати на граблі і навіть без досвідченого наставника одразу ж вчитись писати код на PHP правильно.

## PHP «помирає»

Велике ком’юніті, сила-силенна готових рішень (WordPress, Magento тощо), активний розвиток сучасних PHP фреймворків (Laravel, Symfony, Yii, Phalcon тощо) не передбачають швидкої смерті пацієнта. Оптимізму додає і той факт, що завдяки зусиллям спільноти вдалось істотно збільшити швидкодію двіжка і зменшити споживання пам'яті. Все це вилилось в багатообіцяючий РНР 7.
