# CSS

**CSS (Cascading Style Sheets)** — каскадні таблиці стилів, які застосовуються для візуального форматування документу в мовах розмітки. CSS використовується для того, щоб визначити кольори, шрифти, верстку та інші аспекти вигляду сторінки.

CSS найчастіше зменшує об’єм коду, дозволяє виносити стилі в окремий файл, який можна повторно використовувати і ще багато іншого.

**Основна ідея CSS** в тому, щоб відокремити дизайн документу від його вмісту. Тобто CSS відповідає за оформлення і зовнішній вигляд, а HTML — за зміст і логічну структуру документу.

Візьмемо для прикладу наступний фрагмент HTML-документу:

```
<h1>Текст заголовку</h1>

<p>Коротенький абзац...</p>
<p>...і ще трішки тексту.</p>
```

В ньому ми бачимо декілька HTML-елементів — заголовок (h1) та два абзаци (p).

Спробуємо за допомогою CSS-коду трішки оформити ці елементи:

```
h1 {
    font-family: Georgia, serif;
}

p {
    color: #333333;
    font-family: "Times New Roman", Times, serif;
}
```

Таким чином ми даємо інструкцію браузеру, яким має бути шрифт для h1-заголовків і абзаців на цій сторінці, а також вказуємо колір для абзацу.

**Як же нам правильно додати цей CSS-код в HTML-документ?**

Для того, щоб застосувати стилі до HTML-документу, ми можемо обрати один з трьох способів, або ж комбінувати їх:

* застосувати зовнішні стилі за допомогою елемента link;

* додати CSS-блок за допомогою елемента style;

* вказати стиль конкретному HTML-елементу за допомогою HTML-атрибуту style (т.з. inline-стилі).

## Зовнішні стилі

Застосовуються за допомогою **елемента link**, який повинен розташовуватися всередині елемента head.

```
<head>
    ...
    <link rel="stylesheet" type="text/css" href="styles.css">
    ...
</head>
```

Зустрівши в HTML-документі цей тег, браузер завантажить із сайту CSS-файл і застосує стилі, що містяться в ньому. Шлях до файлу вказують в атрибуті **href** (у нашому випадку це styles.css).

Такий підхід зручний тим, що спільні для декількох документів стилі можна винести в окремий файл і додавати їх тегом link, не дублюючи один і той же CSS-код в кожному з цих документів.

## Таблиці стилів документу

Називаються так тому, що розташовуються безпосередньо в HTML-документі і застосовуються лише до нього.

CSS-стилі та коментарі розташовуються між тегами, що відкривають і закривають **елемент style**:

```
<style type="text/css">
    …
    p {
        color: #333333;
        text-align: justify;
    }
    ...
</style>
```

Зазвичай тег style розміщують всередині елемента head, хоча він може знаходитися в будь-якій частині документу.

## Inline-стилі

Якщо необхідно задати стиль певному елементу на сторінці, не застосовуючи зовнішніх стилів і елемента style, можна скористатись **атрибутом style** цього елементу:

```
<p style="color: red">Абзац з літерами червоного кольору</p>
```

Всередині атрибуту style можна вказати декілька CSS-правил, які слід розділити крапкою з комою.

```
<p style="color: blue; font-weight: bold">...</p>
```

Атрибут style є майже у всіх HTML-елементів, окрім тих, що розташовуються поза елементом body.
